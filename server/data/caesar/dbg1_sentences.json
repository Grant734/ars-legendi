{
  "1": [
    "Gallia est omnis divisa in partes tres, quarum unam incolunt Belgae, aliam Aquitani, tertiam qui ipsorum\nlingua Celtae, nostra Galli appellantur.",
    "Hi omnes lingua, institutis, legibus inter se differunt.",
    "Gallos ab\nAquitanis Garumna flumen, a Belgis Matrona et Sequana dividit.",
    "Horum omnium fortissimi sunt Belgae,\npropterea quod a cultu atque humanitate provinciae longissime absunt, minimeque ad eos mercatores saepe\ncommeant atque ea quae ad effeminandos animos pertinent important, proximique sunt Germanis, qui trans\nRhenum incolunt, quibuscum continenter bellum gerunt.",
    "Qua de causa Helvetii quoque reliquos Gallos virtute\npraecedunt, quod fere cotidianis proeliis cum Germanis contendunt, cum aut suis finibus eos prohibent aut ipsi in\neorum finibus bellum gerunt.",
    "Eorum una pars, quam Gallos obtinere dictum est, initium capit a flumine\nRhodano, continetur Garumna flumine, Oceano, finibus Belgarum, attingit etiam ab Sequanis et Helvetiis flumen\nRhenum, vergit ad septentriones.",
    "Belgae ab extremis Galliae finibus oriuntur, pertinent ad inferiorem partem\nfluminis Rheni, spectant in septentrionem et orientem solem.",
    "Aquitania a Garumna flumine ad Pyrenaeos\nmontes et eam partem Oceani quae est ad Hispaniam pertinet; spectat inter occasum solis et septentriones."
  ],
  "2": [
    "Apud Helvetios longe nobilissimus fuit et ditissimus Orgetorix.",
    "Is M. Messala, et P. M. Pisone consulibus\nregni cupiditate inductus coniurationem nobilitatis fecit et civitati persuasit ut de finibus suis cum omnibus copiis\nexirent: perfacile esse, cum virtute omnibus praestarent, totius Galliae imperio potiri.",
    "Id hoc facilius iis\npersuasit, quod undique loci natura Helvetii continentur: una ex parte flumine Rheno latissimo atque altissimo,\nqui agrum Helvetium a Germanis dividit; altera ex parte monte Iura altissimo, qui est inter Sequanos et\nHelvetios; tertia lacu Lemanno et flumine Rhodano, qui provinciam nostram ab Helvetiis dividit.",
    "His rebus\nfiebat ut et minus late vagarentur et minus facile finitimis bellum inferre possent; qua ex parte homines bellandi\ncupidi magno dolore adficiebantur.",
    "Pro multitudine autem hominum et pro gloria belli atque fortitudinis\nangustos se fines habere arbitrabantur, qui in longitudinem milia passuum CCXL, in latitudinem CLXXX\npatebant."
  ],
  "3": [
    "His rebus adducti et auctoritate Orgetorigis permoti constituerunt ea quae ad proficiscendum pertinerent\ncomparare, iumentorum et carrorum quam maximum numerum coemere, sementes quam maximas facere, ut in\nitinere copia frumenti suppeteret, cum proximis civitatibus pacem et amicitiam confirmare.",
    "Ad eas res\nconficiendas biennium sibi satis esse duxerunt; in tertium annum profectionem lege confirmant.",
    "Ad eas res\nconficiendas Orgetorix deligitur.",
    "Is sibi legationem ad civitates suscipit.",
    "In eo itinere persuadet Castico,\nCatamantaloedis filio, Sequano, cuius pater regnum in Sequanis multos annos obtinuerat et a senatu populi\nRomani amicus appellatus erat, ut regnum in civitate sua occuparet, quod pater ante habuerit; itemque\nDumnorigi Haeduo, fratri Diviciaci, qui eo tempore principatum in civitate obtinebat ac maxime plebi acceptus\nerat, ut idem conaretur persuadet eique filiam suam in matrimonium dat.",
    "Perfacile factu esse illis probat conata\nperficere, propterea quod ipse suae civitatis imperium obtenturus esset: non esse dubium quin totius Galliae\nplurimum Helvetii possent; se suis copiis suoque exercitu illis regna conciliaturum confirmat.",
    "Hac oratione\nadducti inter se fidem et ius iurandum dant et regno occupato per tres potentissimos ac firmissimos populos totius\nGalliae sese potiri posse sperant."
  ],
  "4": [
    "Ea res est Helvetiis per indicium enuntiata.",
    "Moribus suis Orgetoricem ex vinculis causam dicere coegerunt;\ndamnatum poenam sequi oportebat, ut igni cremaretur.",
    "Die constituta causae dictionis Orgetorix ad iudicium\nomnem suam familiam, ad hominum milia decem, undique coegit, et omnes clientes obaeratosque suos, quorum\nmagnum numerum habebat, eodem conduxit; per eos ne causam diceret se eripuit.",
    "Cum civitas ob eam rem\nincitata armis ius suum exsequi conaretur multitudinemque hominum ex agris magistratus cogerent, Orgetorix\nmortuus est; neque abest suspicio, ut Helvetii arbitrantur, quin ipse sibi mortem consciverit."
  ],
  "5": [
    "Post eius mortem nihilo minus Helvetii id quod constituerant facere conantur, ut e finibus suis exeant.",
    "Ubi\niam se ad eam rem paratos esse arbitrati sunt, oppida sua omnia, numero ad duodecim, vicos ad quadringentos,\nreliqua privata aedificia incendunt; frumentum omne, praeter quod secum portaturi erant, comburunt, ut\ndomum reditionis spe sublata paratiores ad omnia pericula subeunda essent; trium mensum molita cibaria sibi\nquemque domo efferre iubent.",
    "Persuadent Rauracis et Tulingis et Latobrigis finitimis, uti eodem usi consilio\noppidis suis vicisque exustis una cum iis proficiscantur, Boiosque, qui trans Rhenum incoluerant et in agrum\nNoricum transierant Noreiamque oppugnabant, receptos ad se socios sibi adsciscunt."
  ],
  "6": [
    "Erant omnino itinera duo, quibus itineribus domo exire possent: unum per Sequanos, angustum et difficile,\ninter montem Iuram et flumen Rhodanum, vix qua singuli carri ducerentur, mons autem altissimus impendebat,\nut facile perpauci prohibere possent; alterum per provinciam nostram, multo facilius atque expeditius,\npropterea quod inter fines Helvetiorum et Allobrogum, qui nuper pacati erant, Rhodanus fluit isque non nullis\nlocis vado transitur.",
    "Extremum oppidum Allobrogum est proximumque Helvetiorum finibus Genava.",
    "Ex eo\noppido pons ad Helvetios pertinet.",
    "Allobrogibus sese vel persuasuros, quod nondum bono animo in populum\nRomanum viderentur, existimabant vel vi coacturos ut per suos fines eos ire paterentur.",
    "Omnibus rebus ad\nprofectionem comparatis diem dicunt, qua die ad ripam Rhodani omnes conveniant.",
    "Is dies erat a. d. L. Pisone, A. Gabinio consulibus."
  ],
  "7": [
    "Caesari cum id nuntiatum esset, eos per provinciam nostram iter facere conari, maturat ab urbe proficisci et\nquam maximis potest itineribus in Galliam ulteriorem contendit et ad Genavam pervenit.",
    "Provinciae toti quam\nmaximum potest militum numerum imperat (erat omnino in Gallia ulteriore legio una), pontem, qui erat ad\nGenavam, iubet rescindi.",
    "Ubi de eius adventu Helvetii certiores facti sunt, legatos ad eum mittunt nobilissimos\ncivitatis, cuius legationis Nammeius et Verucloetius principem locum obtinebant, qui dicerent sibi esse in animo\nsine ullo maleficio iter per provinciam facere, propterea quod aliud iter haberent nullum: rogare ut eius voluntate\nid sibi facere liceat.",
    "Caesar, quod memoria tenebat L. Cassium consulem occisum exercitumque eius ab Helvetiis\npulsum et sub iugum missum, concedendum non putabat; neque homines inimico animo, data facultate per\nprovinciam itineris faciundi, temperaturos ab iniuria et maleficio existimabat.",
    "Tamen, ut spatium intercedere\nposset dum milites quos imperaverat convenirent, legatis respondit diem se ad deliberandum sumpturum: si quid\nvellent, ad Id. April. reverterentur."
  ],
  "8": [
    "Interea ea legione quam secum habebat militibusque, qui ex provincia convenerant, a lacu Lemanno, qui in\nflumen Rhodanum influit, ad montem Iuram, qui fines Sequanorum ab Helvetiis dividit, milia passuum XVIIII\nmurum in altitudinem pedum sedecim fossamque perducit.",
    "Eo opere perfecto praesidia disponit, castella\ncommunit, quo facilius, si se invito transire conentur, prohibere possit.",
    "Ubi ea dies quam constituerat cum\nlegatis venit et legati ad eum reverterunt, negat se more et exemplo populi Romani posse iter ulli per provinciam\ndare et, si vim facere conentur, prohibiturum ostendit.",
    "Helvetii ea spe deiecti navibus iunctis ratibusque\ncompluribus factis, alii vadis Rhodani, qua minima altitudo fluminis erat, non numquam interdiu, saepius noctu,\nsi perrumpere possent conati, operis munitione et militum concursu et telis repulsi, hoc conatu destiterunt."
  ],
  "9": [
    "Relinquebatur una per Sequanos via, qua Sequanis invitis propter angustias ire non poterant.",
    "His cum sua\nsponte persuadere non possent, legatos ad Dumnorigem Haeduum mittunt, ut eo deprecatore a Sequanis\nimpetrarent.",
    "Dumnorix gratia et largitione apud Sequanos plurimum poterat et Helvetiis erat amicus, quod ex\nea civitate Orgetorigis filiam in matrimonium duxerat, et cupiditate regni adductus novis rebus studebat et quam\nplurimas civitates suo beneficio habere obstrictas volebat.",
    "Itaque rem suscipit et a Sequanis impetrat ut per\nfines suos Helvetios ire patiantur, obsidesque uti inter sese dent perficit: Sequani, ne itinere Helvetios prohibeant,\nHelvetii, ut sine maleficio et iniuria transeant."
  ],
  "10": [
    "Caesari renuntiatur Helvetiis esse in animo per agrum Sequanorum et Haeduorum iter in Santonum fines\nfacere, qui non longe a Tolosatium finibus absunt, quae civitas est in provincia.",
    "Id si fieret, intellegebat magno\ncum periculo provinciae futurum ut homines bellicosos, populi Romani inimicos, locis patentibus maximeque\nfrumentariis finitimos haberet.",
    "Ob eas causas ei munitioni quam fecerat T.",
    "Labienum legatum praeficit; ipse in\nItaliam magnis itineribus contendit duasque ibi legiones conscribit et tres, quae circum Aquileiam hiemabant, ex\nhibernis educit et, qua proximum iter in ulteriorem Galliam per Alpes erat, cum his quinque legionibus ire\ncontendit.",
    "Ibi Ceutrones et Graioceli et Caturiges locis superioribus occupatis itinere exercitum prohibere\nconantur.",
    "Compluribus his proeliis pulsis ab Ocelo, quod est oppidum citerioris provinciae extremum, in fines \nVocontiorum ulterioris provinciae die septimo pervenit; inde in Allobrogum fines, ab Allobrogibus in Segusiavos\nexercitum ducit.",
    "Hi sunt extra provinciam trans Rhodanum primi."
  ],
  "11": [
    "Helvetii iam per angustias et fines Sequanorum suas copias traduxerant et in Haeduorum fines pervenerant\neorumque agros populabantur.",
    "Haedui, cum se suaque ab iis defendere non possent, legatos ad Caesarem\nmittunt rogatum auxilium: ita se omni tempore de populo Romano meritos esse ut paene in conspectu exercitus\nnostri agri vastari, liberi eorum in servitutem abduci, oppida expugnari non debuerint.",
    "Eodem tempore quo\nHaedui Ambarri, necessarii et consanguinei Haeduorum, Caesarem certiorem faciunt sese depopulatis agris non\nfacile ab oppidis vim hostium prohibere.",
    "Item Allobroges, qui trans Rhodanum vicos possessionesque\nhabebant, fuga se ad Caesarem recipiunt et demonstrant sibi praeter agri solum nihil esse reliqui.",
    "Quibus rebus\nadductus Caesar non expectandum sibi statuit dum, omnibus fortunis sociorum consumptis, in Santonos Helvetii\npervenirent."
  ],
  "12": [
    "Flumen est Arar, quod per fines Haeduorum et Sequanorum in Rhodanum influit, incredibili lenitate, ita ut\noculis in utram partem fluat iudicari non possit.",
    "Id Helvetii ratibus ac lintribus iunctis transibant.",
    "Ubi per\nexploratores Caesar certior factus est tres iam partes copiarum Helvetios id flumen traduxisse, quartam vero\npartem citra flumen Ararim reliquam esse, de tertia vigilia cum legionibus tribus e castris profectus ad eam\npartem pervenit quae nondum flumen transierat.",
    "Eos impeditos et inopinantes adgressus magnam partem eorum\nconcidit; reliqui sese fugae mandarunt atque in proximas silvas abdiderunt.",
    "Is pagus appellabatur Tigurinus;\nnam omnis civitas Helvetia in quattuor pagos divisa est.",
    "Hic pagus unus, cum domo exisset, patrum nostrorum\nmemoria L. Cassium consulem interfecerat et eius exercitum sub iugum miserat.",
    "Ita sive casu sive consilio\ndeorum immortalium quae pars civitatis Helvetiae insignem calamitatem populo Romano intulerat, ea princeps\npoenam persolvit.",
    "Qua in re Caesar non solum publicas, sed etiam privatas iniurias ultus est, quod eius soceri\nL. Pisonis avum, L. Pisonem legatum, Tigurini eodem proelio quo Cassium interfecerant."
  ],
  "13": [
    "Hoc proelio facto, reliquas copias Helvetiorum ut consequi posset, pontem in Arari faciendum curat atque\nita exercitum traducit.",
    "Helvetii repentino eius adventu commoti cum id quod ipsi diebus XX aegerrime\nconfecerant, ut flumen transirent, illum uno die fecisse intellegerent, legatos ad eum mittunt; cuius legationis\nDivico princeps fuit, qui bello Cassiano dux Helvetiorum fuerat.",
    "Is ita cum Caesare egit: si pacem populus\nRomanus cum Helvetiis faceret, in eam partem ituros atque ibi futuros Helvetios ubi eos Caesar constituisset\natque esse voluisset; sin bello persequi perseveraret, reminisceretur et veteris incommodi populi Romani et\npristinae virtutis Helvetiorum.",
    "Quod improviso unum pagum adortus esset, cum ii qui flumen transissent suis\nauxilium ferre non possent, ne ob eam rem aut suae magnopere virtuti tribueret aut ipsos despiceret.",
    "Se ita a\npatribus maioribusque suis didicisse, ut magis virtute contenderent quam dolo aut insidiis niterentur.",
    "Quare ne\ncommitteret ut is locus ubi constitissent ex calamitate populi Romani et internecione exercitus nomen caperet aut\nmemoriam proderet."
  ],
  "14": [
    "His Caesar ita respondit: eo sibi minus dubitationis dari, quod eas res quas legati Helvetii\ncommemorassent memoria teneret, atque eo gravius ferre quo minus merito populi Romani accidissent; qui si\nalicuius iniuriae sibi conscius fuisset, non fuisse difficile cavere; sed eo deceptum, quod neque commissum a se\nintellegeret quare timeret neque sine causa timendum putaret.",
    "Quod si veteris contumeliae oblivisci vellet, num\netiam recentium iniuriarum, quod eo invito iter per provinciam per vim temptassent, quod Haeduos, quod\nAmbarros, quod Allobrogas vexassent, memoriam deponere posse? Quod sua victoria tam insolenter\ngloriarentur quodque tam diu se impune iniurias tulisse admirarentur, eodem pertinere.",
    "Consuesse enim deos\nimmortales, quo gravius homines ex commutatione rerum doleant, quos pro scelere eorum ulcisci velint, his\nsecundiores interdum res et diuturniorem impunitatem concedere.",
    "Cum ea ita sint, tamen, si obsides ab iis sibi\ndentur, uti ea quae polliceantur facturos intellegat, et si Haeduis de iniuriis quas ipsis sociisque eorum intulerint,\nitem si Allobrogibus satisfaciant, sese cum iis pacem esse facturum.",
    "Divico respondit: ita Helvetios a maioribus\nsuis institutos esse uti obsides accipere, non dare, consuerint; eius rei populum Romanum esse testem.",
    "Hoc\nresponso dato discessit."
  ],
  "15": [
    "Postero die castra ex eo loco movent.",
    "Idem facit Caesar equitatumque omnem, ad numerum quattuor\nmilium, quem ex omni provincia et Haeduis atque eorum sociis coactum habebat, praemittit, qui videant quas in\npartes hostes iter faciant.",
    "Qui cupidius novissimum agmen insecuti alieno loco cum equitatu Helvetiorum\nproelium committunt; et pauci de nostris cadunt.",
    "Quo proelio sublati Helvetii, quod quingentis equitibus tantam\nmultitudinem equitum propulerant, audacius subsistere non numquam et novissimo agmine proelio nostros\nlacessere coeperunt.",
    "Caesar suos a proelio continebat, ac satis habebat in praesentia hostem rapinis,\npabulationibus populationibusque prohibere.",
    "Ita dies circiter XV iter fecerunt uti inter novissimum hostium\nagmen et nostrum primum non amplius quinis aut senis milibus passuum interesset."
  ],
  "16": [
    "Interim cotidie Caesar Haeduos frumentum, quod essent publice polliciti, flagitare.",
    "Nam propter frigora\nquod Gallia sub septentrionibus, ut ante dictum est, posita est, non modo frumenta in agris matura non erant,\nsed ne pabuli quidem satis magna copia suppetebat; eo autem frumento quod flumine Arari navibus subvexerat\npropterea uti minus poterat quod iter ab Arari Helvetii averterant, a quibus discedere nolebat.",
    "Diem ex die\nducere Haedui: conferri, comportari, adesse dicere.",
    "Ubi se diutius duci intellexit et diem instare quo die\nfrumentum militibus metiri oporteret, convocatis eorum principibus, quorum magnam copiam in castris habebat,\nin his Diviciaco et Lisco, qui summo magistratui praeerat, quem vergobretum appellant Haedui, qui creatur\nannuus et vitae necisque in suos habet potestatem, graviter eos accusat, quod, cum neque emi neque ex agris\nsumi possit, tam necessario tempore, tam propinquis hostibus ab iis non sublevetur, praesertim cum magna ex\nparte eorum precibus adductus bellum susceperit; multo etiam gravius quod sit destitutus queritur."
  ],
  "17": [
    "Tum demum Liscus oratione Caesaris adductus quod antea tacuerat proponit: esse non nullos, quorum\nauctoritas apud plebem plurimum valeat, qui privatim plus possint quam ipsi magistratus.",
    "Hos seditiosa atque\nimproba oratione multitudinem deterrere, ne frumentum conferant quod debeant: praestare, si iam principatum\nGalliae obtinere non possint, Gallorum quam Romanorum imperia perferre, neque dubitare debeant quin, si\nHelvetios superaverint Romani, una cum reliqua Gallia Haeduis libertatem sint erepturi.",
    "Ab isdem nostra\nconsilia quaeque in castris gerantur hostibus enuntiari; hos a se coerceri non posse.",
    "Quin etiam, quod\nnecessariam rem coactus Caesari enuntiarit, intellegere sese quanto id cum periculo fecerit, et ob eam causam\nquam diu potuerit tacuisse."
  ],
  "18": [
    "Caesar hac oratione Lisci Dumnorigem, Diviciaci fratrem, designari sentiebat, sed, quod pluribus\npraesentibus eas res iactari nolebat, celeriter concilium dimittit, Liscum retinet.",
    "Quaerit ex solo ea quae in\nconventu dixerat.",
    "Dicit liberius atque audacius.",
    "Eadem secreto ab aliis quaerit; reperit esse vera: ipsum esse\nDumnorigem, summa audacia, magna apud plebem propter liberalitatem gratia, cupidum rerum novarum.",
    "Complures annos portoria reliquaque omnia Haeduorum vectigalia parvo pretio redempta habere, propterea quod\nillo licente contra liceri audeat nemo.",
    "His rebus et suam rem familiarem auxisse et facultates ad largiendum\nmagnas comparasse; magnum numerum equitatus suo sumptu semper alere et circum se habere, neque solum\ndomi, sed etiam apud finitimas civitates largiter posse, atque huius potentiae causa matrem in Biturigibus homini\nillic nobilissimo ac potentissimo conlocasse; ipsum ex Helvetiis uxorem habere, sororum ex matre et\npropinquas suas nuptum in alias civitates conlocasse.",
    "Favere et cupere Helvetiis propter eam adfinitatem,\nodisse etiam suo nomine Caesarem et Romanos, quod eorum adventu potentia eius deminuta et Diviciacus frater\nin antiquum locum gratiae atque honoris sit restitutus.",
    "Si quid accidat Romanis, summam in spem per Helvetios\nregni obtinendi venire; imperio populi Romani non modo de regno, sed etiam de ea quam habeat gratia\ndesperare.",
    "Reperiebat etiam in quaerendo Caesar, quod proelium equestre adversum paucis ante diebus esset\nfactum, initium eius fugae factum a Dumnorige atque eius equitibus (nam equitatui, quem auxilio Caesari\nHaedui miserant, Dumnorix praeerat): eorum fuga reliquum esse equitatum perterritum."
  ],
  "19": [
    "Quibus rebus cognitis, cum ad has suspiciones certissimae res accederent, quod per fines Sequanorum\nHelvetios traduxisset, quod obsides inter eos dandos curasset, quod ea omnia non modo iniussu suo et civitatis\nsed etiam inscientibus ipsis fecisset, quod a magistratu Haeduorum accusaretur, satis esse causae arbitrabatur\nquare in eum aut ipse animadverteret aut civitatem animadvertere iuberet.",
    "His omnibus rebus unum repugnabat,\nquod Diviciaci fratris summum in populum Romanum studium, summum in se voluntatem, egregiam fidem,\niustitiam, temperantiam cognoverat; nam ne eius supplicio Diviciaci animum offenderet verebatur.",
    "Itaque prius\nquam quicquam conaretur, Diviciacum ad se vocari iubet et, cotidianis interpretibus remotis, per C. Valerium\nTroucillum, principem Galliae provinciae, familiarem suum, cui summam omnium rerum fidem habebat, cum eo\nconloquitur; simul commonefacit quae ipso praesente in concilio Gallorum de Dumnorige sint dicta, et\nostendit quae separatim quisque de eo apud se dixerit.",
    "Petit atque hortatur ut sine eius offensione animi vel ipse\nde eo causa cognita statuat vel civitatem statuere iubeat."
  ],
  "20": [
    "Diviciacus multis cum lacrimis Caesarem complexus obsecrare coepit ne quid gravius in fratrem statueret: scire se illa esse vera, nec quemquam ex eo plus quam se doloris capere, propterea quod, cum ipse gratia\nplurimum domi atque in reliqua Gallia, ille minimum propter adulescentiam posset, per se crevisset; quibus\nopibus ac nervis non solum ad minuendam gratiam, sed paene ad perniciem suam uteretur.",
    "Sese tamen et amore\nfraterno et existimatione vulgi commoveri.",
    "Quod si quid ei a Caesare gravius accidisset, cum ipse eum locum\namicitiae apud eum teneret, neminem existimaturum non sua voluntate factum; qua ex re futurum uti totius\nGalliae animi a se averterentur.",
    "Haec cum pluribus verbis flens a Caesare peteret, Caesar eius dextram prendit;\nconsolatus rogat finem orandi faciat; tanti eius apud se gratiam esse ostendit uti et rei publicae iniuriam et suum\ndolorem eius voluntati ac precibus condonet.",
    "Dumnorigem ad se vocat, fratrem adhibet; quae in eo reprehendat\nostendit; quae ipse intellegat, quae civitas queratur proponit; monet ut in reliquum tempus omnes suspiciones\nvitet; praeterita se Diviciaco fratri condonare dicit.",
    "Dumnorigi custodes ponit, ut quae agat, quibuscum loquatur\nscire possit."
  ],
  "21": [
    "Eodem die ab exploratoribus certior factus hostes sub monte consedisse milia passuum ab ipsius castris\nocto, qualis esset natura montis et qualis in circuitu ascensus qui cognoscerent misit.",
    "Renuntiatum est facilem\nesse.",
    "De tertia vigilia T. Labienum, legatum pro praetore, cum duabus legionibus et iis ducibus qui iter\ncognoverant summum iugum montis ascendere iubet; quid sui consilii sit ostendit.",
    "Ipse de quarta vigilia eodem\nitinere quo hostes ierant ad eos contendit equitatumque omnem ante se mittit.",
    "P. Considius, qui rei militaris\nperitissimus habebatur et in exercitu L. Sullae et postea in M. Crassi fuerat, cum exploratoribus praemittitur."
  ],
  "22": [
    "Prima luce, cum summus mons a Lucio Labieno teneretur, ipse ab hostium castris non longius mille et\nquingentis passibus abesset neque, ut postea ex captivis comperit, aut ipsius adventus aut Labieni cognitus esset,\nConsidius equo admisso ad eum accurrit, dicit montem, quem a Labieno occupari voluerit, ab hostibus teneri:\nid se a Gallicis armis atque insignibus cognovisse.",
    "Caesar suas copias in proximum collem subducit, aciem\ninstruit.",
    "Labienus, ut erat ei praeceptum a Caesare ne proelium committeret, nisi ipsius copiae prope hostium\ncastra visae essent, ut undique uno tempore in hostes impetus fieret, monte occupato nostros expectabat\nproelioque abstinebat.",
    "Multo denique die per exploratores Caesar cognovit et montem a suis teneri et Helvetios\ncastra movisse et Considium timore perterritum quod non vidisset pro viso sibi renuntiavisse.",
    "Eo die quo\nconsuerat intervallo hostes sequitur et milia passuum tria ab eorum castris castra ponit."
  ],
  "23": [
    "Postridie eius diei, quod omnino biduum supererat, cum exercitui frumentum metiri oporteret, et quod a\nBibracte, oppido Haeduorum longe maximo et copiosissimo, non amplius milibus passuum XVIII aberat, rei\nfrumentariae prospiciendum existimavit; itaque iter ab Helvetiis avertit ac Bibracte ire contendit.",
    "Ea res per\nfugitivos L. Aemilii, decurionis equitum Gallorum, hostibus nuntiatur.",
    "Helvetii, seu quod timore perterritos\nRomanos discedere a se existimarent, eo magis quod pridie superioribus locis occupatis proelium non\ncommisissent, sive eo quod re frumentaria intercludi posse confiderent, commutato consilio atque itinere\nconverso nostros a novissimo agmine insequi ac lacessere coeperunt."
  ],
  "24": [
    "Postquam id animum advertit, copias suas Caesar in proximum collem subduxit equitatumque, qui\nsustineret hostium impetum, misit.",
    "Ipse interim in colle medio triplicem aciem instruxit legionum quattuor\nveteranarum; in summo iugo duas legiones quas in Gallia citeriore proxime conscripserat et omnia auxilia\nconlocavit, ita ut supra se totum montem hominibus compleret; impedimenta sarcinasque in unum locum\nconferri et eum ab iis qui in superiore acie constiterant muniri iussit.",
    "Helvetii cum omnibus suis carris secuti\nimpedimenta in unum locum contulerunt; ipsi confertissima acie, reiecto nostro equitatu, phalange facta sub\nprimam nostram aciem successerunt."
  ],
  "25": [
    "Caesar primum suo, deinde omnium ex conspectu remotis equis, ut aequato omnium periculo spem fugae\ntolleret, cohortatus suos proelium commisit.",
    "Milites loco superiore pilis missis facile hostium phalangem\nperfregerunt.",
    "Ea disiecta gladiis destrictis in eos impetum fecerunt.",
    "Gallis magno ad pugnam erat impedimento\nquod pluribus eorum scutis uno ictu pilorum transfixis et conligatis, cum ferrum se inflexisset, neque evellere\nneque sinistra impedita satis commode pugnare poterant, multi ut diu iactato bracchio praeoptarent scutum\nmanu emittere et nudo corpore pugnare.",
    "Tandem vulneribus defessi et pedem referre et, quod mons suberit\ncirciter mille passuum spatio, eo se recipere coeperunt.",
    "Capto monte et succedentibus nostris, Boi et Tulingi,\nqui hominum milibus circiter XV agmen hostium claudebant et novissimis praesidio erant, ex itinere nostros ab\nlatere aperto adgressi circumvenire, et id conspicati Helvetii, qui in montem sese receperant, rursus instare et\nproelium redintegrare coeperunt.",
    "Romani conversa signa bipertito intulerunt: prima et secunda acies, ut victis\nac submotis resisteret, tertia, ut venientes sustineret."
  ],
  "26": [
    "Ita ancipiti proelio diu atque acriter pugnatum est.",
    "Diutius cum sustinere nostrorum impetus non possent,\nalteri se, ut coeperant, in montem receperunt, alteri ad impedimenta et carros suos se contulerunt.",
    "Nam hoc toto\nproelio, cum ab hora septima ad vesperum pugnatum sit, aversum hostem videre nemo potuit.",
    "Ad multam\nnoctem etiam ad impedimenta pugnatum est, propterea quod pro vallo carros obiecerunt et e loco superiore in\nnostros venientes tela coniciebant et non nulli inter carros rotasque mataras ac tragulas subiciebant nostrosque\nvulnerabant.",
    "Diu cum esset pugnatum, impedimentis castrisque nostri potiti sunt.",
    "Ibi Orgetorigis filia atque\nunus e filiis captus est.",
    "Ex eo proelio circiter hominum milia CXXX superfuerunt eaque tota nocte continenter\nierunt nullam partem noctis itinere intermisso; in fines Lingonum die quarto pervenerunt, cum et propter\nvulnera militum et propter sepulturam occisorum nostri triduum morati eos sequi non potuissent.",
    "Caesar ad\nLingonas litteras nuntiosque misit, ne eos frumento neve alia re iuvarent: qui si iuvissent, se eodem loco quo\nHelvetios habiturum.",
    "Ipse triduo intermisso cum omnibus copiis eos sequi coepit."
  ],
  "27": [
    "Helvetii omnium rerum inopia adducti legatos de deditione ad eum miserunt.",
    "Qui cum eum in itinere\nconvenissent seque ad pedes proiecissent suppliciterque locuti flentes pacem petissent, atque eos in eo loco quo\ntum essent suum adventum expectare iussisset, paruerunt.",
    "Eo postquam Caesar pervenit, obsides, arma, servos\nqui ad eos perfugissent, poposcit.",
    "Dum ea conquiruntur et conferuntur, nocte intermissa circiter hominum\nmilia VI eius pagi qui Verbigenus appellatur, sive timore perterriti, ne armis traditis supplicio adficerentur, sive\nspe salutis inducti, quod in tanta multitudine dediticiorum suam fugam aut occultari aut omnino ignorari posse\nexistimarent, prima nocte e castris Helvetiorum egressi ad Rhenum finesque Germanorum contenderunt."
  ],
  "28": [
    "Quod ubi Caesar resciit, quorum per fines ierant his uti conquirerent et reducerent, si sibi purgati esse\nvellent, imperavit; reductos in hostium numero habuit; reliquos omnes obsidibus, armis, perfugis traditis in\ndeditionem accepit.",
    "Helvetios, Tulingos, Latobrigos in fines suos, unde erant profecti, reverti iussit, et, quod\nomnibus frugibus amissis domi nihil erat quo famem tolerarent, Allobrogibus imperavit ut iis frumenti copiam\nfacerent; ipsos oppida vicosque, quos incenderant, restituere iussit.",
    "Id ea maxime ratione fecit, quod noluit eum\nlocum unde Helvetii discesserant vacare, ne propter bonitatem agrorum Germani, qui trans Rhenum incolunt, ex\nsuis finibus in Helvetiorum fines transirent et finitimi Galliae provinciae Allobrogibusque essent.",
    "Boios\npetentibus Haeduis, quod egregia virtute erant cogniti, ut in finibus suis conlocarent, concessit; quibus illi agros\ndederunt quosque postea in parem iuris libertatisque condicionem atque ipsi erant receperunt."
  ],
  "29": [
    "In castris Helvetiorum tabulae repertae sunt litteris Graecis confectae et ad Caesarem relatae, quibus in\ntabulis nominatim ratio confecta erat, qui numerus domo exisset eorum qui arma ferre possent, et item separatim,\nquot pueri, senes mulieresque.",
    "Quarum omnium rerum summa erat capitum Helvetiorum milium CCLXIII,\nTulingorum milium XXXVI, Latobrigorum XIIII, Rauracorum XXIII, Boiorum XXXII; ex his qui arma ferre\npossent ad milia nonaginta duo.",
    "Summa omnium fuerunt ad milia CCCLXVIII.",
    "Eorum qui domum redierunt\ncensu habito, ut Caesar imperaverat, repertus est numerus milium C et X."
  ],
  "30": [
    "Bello Helvetiorum confecto totius fere Galliae legati, principes civitatum, ad Caesarem gratulatum\nconvenerunt: intellegere sese, tametsi pro veteribus Helvetiorum iniuriis populi Romani ab his poenas bello\nrepetisset, tamen eam rem non minus ex usu terrae Galliae quam populi Romani accidisse, propterea quod eo\nconsilio florentissimis rebus domos suas Helvetii reliquissent uti toti Galliae bellum inferrent imperioque\npotirentur, locumque domicilio ex magna copia deligerent quem ex omni Gallia oportunissimum ac\nfructuosissimum iudicassent, reliquasque civitates stipendiarias haberent.",
    "Petierunt uti sibi concilium totius\nGalliae in diem certam indicere idque Caesaris facere voluntate liceret: sese habere quasdam res quas ex\ncommuni consensu ab eo petere vellent.",
    "Ea re permissa diem concilio constituerunt et iure iurando ne quis\nenuntiaret, nisi quibus communi consilio mandatum esset, inter se sanxerunt."
  ],
  "31": [
    "Eo concilio dimisso, idem princeps civitatum qui ante fuerant ad Caesarem reverterunt petieruntque uti\nsibi secreto in occulto de sua omniumque salute cum eo agere liceret.",
    "Ea re impetrata sese omnes flentes\nCaesari ad pedes proiecerunt: non minus se id contendere et laborare ne ea quae dixissent enuntiarentur quam uti\nea quae vellent impetrarent, propterea quod, si enuntiatum esset, summum in cruciatum se venturos viderent.",
    "Locutus est pro his Diviciacus Haeduus: Galliae totius factiones esse duas; harum alterius principatum tenere\nHaeduos, alterius Arvernos.",
    "Hi cum tantopere de potentatu inter se multos annos contenderent, factum esse uti\nab Arvernis Sequanisque Germani mercede arcesserentur.",
    "Horum primo circiter milia XV Rhenum transisse;\npostea quam agros et cultum et copias Gallorum homines feri ac barbari adamassent, traductos plures; nunc esse\nin Gallia ad C et XX milium numerum.",
    "Cum his Haeduos eorumque clientes semel atque iterum armis\ncontendisse; magnam calamitatem pulsos accepisse, omnem nobilitatem, omnem senatum, omnem equitatum\namisisse.",
    "Quibus proeliis calamitatibusque fractos, qui et sua virtute et populi Romani hospitio atque amicitia\nplurimum ante in Gallia potuissent, coactos esse Sequanis obsides dare nobilissimos civitatis et iure iurando\ncivitatem obstringere sese neque obsides repetituros neque auxilium a populo Romano imploraturos neque\nrecusaturos quo minus perpetuo sub illorum dicione atque imperio essent.",
    "Unum se esse ex omni civitate\nHaeduorum qui adduci non potuerit ut iuraret aut liberos suos obsides daret.",
    "Ob eam rem se ex civitate\nprofugisse et Romam ad senatum venisse auxilium postulatum, quod solus neque iure iurando neque obsidibus\nteneretur.",
    "Sed peius victoribus Sequanis quam Haeduis victis accidisse, propterea quod Ariovistus, rex\nGermanorum, in eorum finibus consedisset tertiamque partem agri Sequani, qui esset optimus totius Galliae,\noccupavisset et nunc de altera parte tertia Sequanos decedere iuberet, propterea quod paucis mensibus ante\nHarudum milia hominum XXIIII ad eum venissent, quibus locus ac sedes pararentur.",
    "Futurum esse paucis\nannis uti omnes ex Galliae finibus pellerentur atque omnes Germani Rhenum transirent; neque enim\nconferendum esse Gallicum cum Germanorum agro neque hanc consuetudinem victus cum illa comparandam.",
    "Ariovistum autem, ut semel Gallorum copias proelio vicerit, quod proelium factum sit ad Magetobrigam,\nsuperbe et crudeliter imperare, obsides nobilissimi cuiusque liberos poscere et in eos omnia exempla\ncruciatusque edere, si qua res non ad nutum aut ad voluntatem eius facta sit.",
    "Hominem esse barbarum,\niracundum, temerarium: non posse eius imperia diutius sustineri.",
    "Nisi quid in Caesare populoque Romano sit\nauxilii, omnibus Gallis idem esse faciendum quod Helvetii fecerint, ut domo emigrent, aliud domicilium, alias\nsedes, remotas a Germanis, petant fortunamque, quaecumque accidat, experiantur.",
    "Haec si enuntiata Ariovisto\nsint, non dubitare quin de omnibus obsidibus qui apud eum sint gravissimum supplicium sumat.",
    "Caesarem vel\nauctoritate sua atque exercitus vel recenti victoria vel nomine populi Romani deterrere posse ne maior multitudo\nGermanorum Rhenum traducatur, Galliamque omnem ab Ariovisti iniuria posse defendere."
  ],
  "32": [
    "Hac oratione ab Diviciaco habita omnes qui aderant magno fletu auxilium a Caesare petere coeperunt.",
    "Animadvertit Caesar unos ex omnibus Sequanos nihil earum rerum facere quas ceteri facerent sed tristes capite\ndemisso terram intueri.",
    "Eius rei quae causa esset miratus ex ipsis quaesiit.",
    "Nihil Sequani respondere, sed in\neadem tristitia taciti permanere.",
    "Cum ab his saepius quaereret neque ullam omnino vocem exprimere posset,\nidem Diviacus Haeduus respondit: hoc esse miseriorem et graviorem fortunam Sequanorum quam reliquorum,\nquod soli ne in occulto quidem queri neque auxilium implorare auderent absentisque Ariovisti crudelitatem, velut si coram adesset, horrerent, propterea quod reliquis tamen fugae facultas daretur, Sequanis vero, qui intra\nfines suos Ariovistum recepissent, quorum oppida omnia in potestate eius essent, omnes cruciatus essent\nperferendi."
  ],
  "33": [
    "His rebus cognitis Caesar Gallorum animos verbis confirmavit pollicitusque est sibi eam rem curae\nfuturam; magnam se habere spem et beneficio suo et auctoritate adductum Ariovistum finem iniuriis facturum.",
    "Hac oratione habita, concilium dimisit.",
    "Et secundum ea multae res eum hortabantur quare sibi eam rem\ncogitandam et suscipiendam putaret, in primis quod Haeduos, fratres consanguineosque saepe numero a senatu\nappellatos, in servitute atque in dicione videbat Germanorum teneri eorumque obsides esse apud Ariovistum ac\nSequanos intellegebat; quod in tanto imperio populi Romani turpissimum sibi et rei publicae esse arbitrabatur.",
    "Paulatim autem Germanos consuescere Rhenum transire et in Galliam magnam eorum multitudinem venire\npopulo Romano periculosum videbat, neque sibi homines feros ac barbaros temperaturos existimabat quin, cum\nomnem Galliam occupavissent, ut ante Cimbri Teutonique fecissent, in provinciam exirent atque inde in Italiam\ncontenderent , praesertim cum Sequanos a provincia nostra Rhodanus divideret; quibus rebus quam maturrime\noccurrendum putabat.",
    "Ipse autem Ariovistus tantos sibi spiritus, tantam arrogantiam sumpserat, ut ferendus non\nvideretur."
  ],
  "34": [
    "Quam ob rem placuit ei ut ad Ariovistum legatos mitteret, qui ab eo postularent uti aliquem locum medium\nutrisque conloquio deligeret: velle sese de re publica et summis utriusque rebus cum eo agere.",
    "Ei legationi\nAriovistus respondit: si quid ipsi a Caesare opus esset, sese ad eum venturum fuisse; si quid ille se velit, illum ad\nse venire oportere.",
    "Praeterea se neque sine exercitu in eas partes Galliae venire audere quas Caesar possideret,\nneque exercitum sine magno commeatu atque molimento in unum locum contrahere posse.",
    "Sibi autem mirum\nvideri quid in sua Gallia, quam bello vicisset, aut Caesari aut omnino populo Romano negotii esset."
  ],
  "35": [
    "His responsis ad Caesarem relatis, iterum ad eum Caesar legatos cum his mandatis mittit: quoniam tanto\nsuo populique Romani beneficio adfectus, cum in consulatu suo rex atque amicus a senatu appellatus esset, hanc\nsibi populoque Romano gratiam referret ut in conloquium venire invitatus gravaretur neque de communi re\ndicendum sibi et cognoscendum putaret, haec esse quae ab eo postularet: primum ne quam multitudinem\nhominum amplius trans Rhenum in Galliam traduceret; deinde obsides quos haberet ab Haeduis redderet\nSequanisque permitteret ut quos illi haberent voluntate eius reddere illis liceret; neve Haeduos iniuria lacesseret\nneve his sociisque eorum bellum inferret.",
    "Si id ita fecisset, sibi populoque Romano perpetuam gratiam atque\namicitiam cum eo futuram; si non impetraret, sese, quoniam M. Messala, M. Pisone consulibus senatus\ncensuisset uti quicumque Galliam provinciam obtineret, quod commodo rei publicae facere posset, Haeduos\nceterosque amicos populi Romani defenderet, se Haeduorum iniurias non neglecturum."
  ],
  "36": [
    "Ad haec Ariovistus respondit: ius esse belli ut qui vicissent iis quos vicissent quem ad modum vellent\nimperarent.",
    "Item populum Romanum victis non ad alterius praescriptum, sed ad suum arbitrium imperare\nconsuesse.",
    "Si ipse populo Romano non praescriberet quem ad modum suo iure uteretur, non oportere se a\npopulo Romano in suo iure impediri.",
    "Haeduos sibi, quoniam belli fortunam temptassent et armis congressi ac\nsuperati essent, stipendiarios esse factos.",
    "Magnam Caesarem iniuriam facere, qui suo adventu vectigalia sibi\ndeteriora faceret.",
    "Haeduis se obsides redditurum non esse neque his neque eorum sociis iniuria bellum\ninlaturum, si in eo manerent quod convenisset stipendiumque quotannis penderent; si id non fecissent, longe iis\nfraternum nomen populi Romani afuturum.",
    "Quod sibi Caesar denuntiaret se Haeduorum iniurias non\nneglecturum, neminem secum sine sua pernicie contendisse.",
    "Cum vellet, congrederetur: intellecturum quid\ninvicti Germani, exercitatissimi in armis, qui inter annos XIIII tectum non subissent, virtute possent."
  ],
  "37": [
    "Haec eodem tempore Caesari mandata referebantur et legati ab Haeduis et a Treveris veniebant: Haedui\nquestum quod Harudes, qui nuper in Galliam transportati essent, fines eorum popularentur: sese ne obsidibus\nquidem datis pacem Ariovisti redimere potuisse; Treveri autem, pagos centum Sueborum ad ripas Rheni\nconsedisse, qui Rhenum transire conarentur; his praeesse Nasuam et Cimberium fratres.",
    "Quibus rebus Caesar\nvehementer commotus maturandum sibi existimavit, ne, si nova manus Sueborum cum veteribus copiis Ariovisti\nsese coniunxisset, minus facile resisti posset.",
    "Itaque re frumentaria quam celerrime potuit comparata magnis\nitineribus ad Ariovistum contendit."
  ],
  "38": [
    "Cum tridui viam processisset, nuntiatum est ei Ariovistum cum suis omnibus copiis ad occupandum\nVesontionem, quod est oppidum maximum Sequanorum, contendere triduique viam a suis finibus processisse.",
    "Id ne accideret, magnopere sibi praecavendum Caesar existimabat.",
    "Namque omnium rerum quae ad bellum usui\nerant summa erat in eo oppido facultas, idque natura loci sic muniebatur ut magnam ad ducendum bellum daret\nfacultatem, propterea quod flumen alduas Dubis ut circino circumductum paene totum oppidum cingit, reliquum spatium, quod est non amplius pedum MDC, qua flumen intermittit, mons continet magna altitudine, ita\nut radices eius montis ex utraque parte ripae fluminis contingant, hunc murus circumdatus arcem efficit et cum\noppido coniungit.",
    "Huc Caesar magnis nocturnis diurnisque itineribus contendit occupatoque oppido ibi\npraesidium conlocat."
  ],
  "39": [
    "Dum paucos dies ad Vesontionem rei frumentariae commeatusque causa moratur, ex percontatione\nnostrorum vocibusque Gallorum ac mercatorum, qui ingenti magnitudine corporum Germanos, incredibili virtute\natque exercitatione in armis esse praedicabant (saepe numero sese cum his congressos ne vultum quidem atque\naciem oculorum dicebant ferre potuisse), tantus subito timor omnem exercitum occupavit ut non mediocriter\nomnium mentes animosque perturbaret.",
    "Hic primum ortus est a tribunis militum, praefectis, reliquisque qui ex\nurbe amicitiae causa Caesarem secuti non magnum in re militari usum habebant: quorum alius alia causa inlata,\nquam sibi ad proficiscendum necessariam esse diceret, petebat ut eius voluntate discedere liceret; non nulli\npudore adducti, ut timoris suspicionem vitarent, remanebant.",
    "Hi neque vultum fingere neque interdum lacrimas\ntenere poterant: abditi in tabernaculis aut suum fatum querebantur aut cum familiaribus suis commune periculum\nmiserabantur.",
    "Vulgo totis castris testamenta obsignabantur.",
    "Horum vocibus ac timore paulatim etiam ii qui\nmagnum in castris usum habebant, milites centurionesque quique equitatui praeerant, perturbabantur.",
    "Qui se ex\nhis minus timidos existimari volebant, non se hostem vereri, sed angustias itineris et magnitudinem silvarum\nquae intercederent inter ipsos atque Ariovistum, aut rem frumentariam, ut satis commode supportari posset,\ntimere dicebant.",
    "Non nulli etiam Caesari nuntiabant, cum castra moveri ac signa ferri iussisset, non fore dicto\naudientes milites neque propter timorem signa laturos."
  ],
  "40": [
    "Haec cum animadvertisset, convocato consilio omniumque ordinum ad id consilium adhibitis\ncenturionibus, vehementer eos incusavit: primum, quod aut quam in partem aut quo consilio ducerentur sibi\nquaerendum aut cogitandum putarent.",
    "Ariovistum se consule cupidissime populi Romani amicitiam adpetisse;\ncur hunc tam temere quisquam ab officio discessurum iudicaret? Sibi quidem persuaderi cognitis suis postulatis\natque aequitate condicionum perspecta eum neque suam neque populi Romani gratiam repudiaturum.",
    "Quod si\nfurore atque amentia impulsum bellum intulisset, quid tandem vererentur? Aut cur de sua virtute aut de ipsius\ndiligentia desperarent? Factum eius hostis periculum patrum nostrorum memoria Cimbris et Teutonis a C.\nMario pulsis cum non minorem laudem exercitus quam ipse imperator meritus videbatur; factum etiam nuper\nin Italia servili tumultu, quos tamen aliquid usus ac disciplina, quam a nobis accepissent, sublevarint.",
    "Ex quo\niudicari posse quantum haberet in se boni constantia, propterea quod quos aliquamdiu inermes sine causa\ntimuissent hos postea armatos ac victores superassent.",
    "Denique hos esse eosdem Germanos quibuscum saepe\nnumero Helvetii congressi non solum in suis sed etiam in illorum finibus plerumque superarint, qui tamen pares\nesse nostro exercitui non potuerint.",
    "Si quos adversum proelium et fuga Gallorum commoveret, hos, si\nquaererent, reperire posse diuturnitate belli defatigatis Gallis Ariovistum, cum multos menses castris se ac\npaludibus tenuisset neque sui potestatem fecisset, desperantes iam de pugna et dispersos subito adortum magis\nratione et consilio quam virtute vicisse.",
    "Cui rationi contra homines barbaros atque imperitos locus fuisset, hac\nne ipsum quidem sperare nostros exercitus capi posse.",
    "Qui suum timorem in rei frumentariae simulationem\nangustiasque itineris conferrent, facere arroganter, cum aut de officio imperatoris desperare aut praescribere\nviderentur.",
    "Haec sibi esse curae; frumentum Sequanos, Leucos, Lingones subministrare, iamque esse in agris\nfrumenta matura; de itinere ipsos brevi tempore iudicaturos.",
    "Quod non fore dicto audientes neque signa laturi\ndicantur, nihil se ea re commoveri: scire enim, quibuscumque exercitus dicto audiens non fuerit, aut male re\ngesta fortunam defuisse aut aliquo facinore comperto avaritiam esse convictam.",
    "Suam innocentiam perpetua\nvita, felicitatem Helvetiorum bello esse perspectam.",
    "Itaque se quod in longiorem diem conlaturus fuisset\nrepraesentaturum et proxima nocte de quarta vigilia castra moturum, ut quam primum intellegere posset utrum\napud eos pudor atque officium an timor plus valeret.",
    "Quod si praeterea nemo sequatur, tamen se cum sola\ndecima legione iturum, de qua non dubitet, sibique eam praetoriam cohortem futuram.",
    "Huic legioni Caesar et\nindulserat praecipue et propter virtutem confidebat maxime."
  ],
  "41": [
    "Hac oratione habita mirum in modum conversae sunt omnium mentes summaque alacritas et cupiditas\nbelli gerendi innata est, princepsque X. legio per tribunos militum ei gratias egit quod de se optimum iudicium\nfecisset, seque esse ad bellum gerendum paratissimam confirmavit.",
    "Deinde reliquae legiones cum tribunis\nmilitum et primorum ordinum centurionibus egerunt uti Caesari satis facerent: se neque umquam dubitasse\nneque timuisse neque de summa belli suum iudicium sed imperatoris esse existimavisse.",
    "Eorum satisfactione\naccepta et itinere exquisito per Diviciacum, quod ex Gallis ei maximam fidem habebat, ut milium amplius\nquinquaginta circuitu locis apertis exercitum duceret, de quarta vigilia, ut dixerat, profectus est.",
    "Septimo die,\ncum iter non intermitteret, ab exploratoribus certior factus est Ariovisti copias a nostris milia passuum IIII et XX\nabesse."
  ],
  "42": [
    "Cognito Caesaris adventu Ariovistus legatos ad eum mittit: quod antea de conloquio postulasset, id per se\nfieri licere, quoniam propius accessisset seque id sine periculo facere posse existimaret.",
    "Non respuit\ncondicionem Caesar iamque eum ad sanitatem reverti arbitrabatur, cum id quod antea petenti denegasset ultro\npolliceretur, magnamque in spem veniebat pro suis tantis populique Romani in eum beneficiis cognitis suis\npostulatis fore uti pertinacia desisteret.",
    "Dies conloquio dictus est ex eo die quintus.",
    "Interim saepe cum legati\nultro citroque inter eos mitterentur, Ariovistus postulavit ne quem peditem ad conloquium Caesar adduceret:\nvereri se ne per insidias ab eo circumveniretur; uterque cum equitatu veniret: alia ratione sese non esse venturum.",
    "Caesar, quod neque conloquium interposita causa tolli volebat neque salutem suam Gallorum equitatui\ncommittere audebat, commodissimum esse statuit omnibus equis Gallis equitibus detractis eo legionarios milites\nlegionis X., cui quam maxime confidebat, imponere, ut praesidium quam amicissimum, si quid opus facto esset,\nhaberet.",
    "Quod cum fieret, non inridicule quidam ex militibus X. legionis dixit: plus quam pollicitus esset\nCaesarem facere; pollicitum se in cohortis praetoriae loco X. legionem habiturum ad equum rescribere."
  ],
  "43": [
    "Planities erat magna et in ea tumulus terrenus satis grandis.",
    "Hic locus aequum fere spatium a castris\nAriovisti et Caesaris aberat.",
    "Eo, ut erat dictum, ad conloquium venerunt.",
    "Legionem Caesar, quam equis\ndevexerat, passibus CC ab eo tumulo constituit.",
    "Item equites Ariovisti pari intervallo constiterunt.",
    "Ariovistus ex\nequis ut conloquerentur et praeter se denos ad conloquium adducerent postulavit.",
    "Ubi eo ventum est, Caesar\ninitio orationis sua senatusque in eum beneficia commemoravit, quod rex appellatus esset a senatu, quod amicus,\nquod munera amplissime missa; quam rem et paucis contigisse et pro magnis hominum officiis consuesse tribui\ndocebat; illum, cum neque aditum neque causam postulandi iustam haberet, beneficio ac liberalitate sua ac\nsenatus ea praemia consecutum.",
    "Docebat etiam quam veteres quamque iustae causae necessitudinis ipsis cum\nHaeduis intercederent, quae senatus consulta quotiens quamque honorifica in eos facta essent, ut omni tempore\ntotius Galliae principatum Haedui tenuissent, prius etiam quam nostram amicitiam adpetissent.",
    "Populi Romani\nhanc esse consuetudinem, ut socios atque amicos non modo sui nihil deperdere, sed gratia, dignitate, honore\nauctiores velit esse; quod vero ad amicitiam populi Romani attulissent, id iis eripi quis pati posset? Postulavit\ndeinde eadem quae legatis in mandatis dederat: ne aut Haeduis aut eorum sociis bellum inferret, obsides redderet,\nsi nullam partem Germanorum domum remittere posset, at ne quos amplius Rhenum transire pateretur."
  ],
  "44": [
    "Ariovistus ad postulata Caesaris pauca respondit, de suis virtutibus multa praedicavit: transisse Rhenum\nsese non sua sponte, sed rogatum et arcessitum a Gallis; non sine magna spe magnisque praemiis domum\npropinquosque reliquisse; sedes habere in Gallia ab ipsis concessas, obsides ipsorum voluntate datos; stipendium\ncapere iure belli, quod victores victis imponere consuerint.",
    "Non sese Gallis sed Gallos sibi bellum intulisse:\nomnes Galliae civitates ad se oppugnandum venisse ac contra se castra habuisse; eas omnes copias a se uno\nproelio pulsas ac superatas esse.",
    "Si iterum experiri velint, se iterum paratum esse decertare; si pace uti velint,\niniquum esse de stipendio recusare, quod sua voluntate ad id tempus pependerint.",
    "Amicitiam populi Romani\nsibi ornamento et praesidio, non detrimento esse oportere, atque se hac spe petisse.",
    "Si per populum Romanum\nstipendium remittatur et dediticii subtrahantur, non minus libenter sese recusaturum populi Romani amicitiam\nquam adpetierit.",
    "Quod multitudinem Germanorum in Galliam traducat, id se sui muniendi, non Galliae\noppugnandae causa facere; eius rei testimonium esse quod nisi rogatus non venerit et quod bellum non intulerit\nsed defenderit.",
    "Se prius in Galliam venisse quam populum Romanum.",
    "Numquam ante hoc tempus exercitum\npopuli Romani Galliae provinciae finibus egressum.",
    "Quid sibi vellet? Cur in suas possessiones veniret?\nProvinciam suam hanc esse Galliam, sicut illam nostram.",
    "Ut ipsi concedi non oporteret, si in nostros fines\nimpetum faceret, sic item nos esse iniquos, quod in suo iure se interpellaremus.",
    "Quod fratres a senatu Haeduos\nappellatos diceret, non se tam barbarum neque tam imperitum esse rerum ut non sciret neque bello Allobrogum\nproximo Haeduos Romanis auxilium tulisse neque ipsos in iis contentionibus quas Haedui secum et cum\nSequanis habuissent auxilio populi Romani usos esse.",
    "Debere se suspicari simulata Caesarem amicitia, quod\nexercitum in Gallia habeat, sui opprimendi causa habere.",
    "Qui nisi decedat atque exercitum deducat ex his\nregionibus, sese illum non pro amico sed pro hoste habiturum.",
    "Quod si eum interfecerit, multis sese nobilibus\nprincipibusque populi Romani gratum esse facturum (id se ab ipsis per eorum nuntios compertum habere),\nquorum omnium gratiam atque amicitiam eius morte redimere posset.",
    "Quod si decessisset et liberam\npossessionem Galliae sibi tradidisset, magno se illum praemio remuneraturum et quaecumque bella geri vellet\nsine ullo eius labore et periculo confecturum."
  ],
  "45": [
    "Multa a Caesare in eam sententiam dicta sunt quare negotio desistere non posset: neque suam neque\npopuli Romani consuetudinem pati ut optime meritos socios desereret, neque se iudicare Galliam potius esse\nAriovisti quam populi Romani.",
    "Bello superatos esse Arvernos et Rutenos a Q. Fabio Maximo, quibus populus\nRomanus ignovisset neque in provinciam redegisset neque stipendium posuisset.",
    "Quod si antiquissimum\nquodque tempus spectari oporteret, populi Romani iustissimum esse in Gallia imperium; si iudicium senatus\nobservari oporteret, liberam debere esse Galliam, quam bello victam suis legibus uti voluisset."
  ],
  "46": [
    "Dum haec in conloquio geruntur, Caesari nuntiatum est equites Ariovisti propius tumulum accedere et ad\nnostros adequitare, lapides telaque in nostros coicere.",
    "Caesar loquendi finem fecit seque ad suos recepit suisque\nimperavit ne quod omnino telum in hostes reicerent.",
    "Nam etsi sine ullo periculo legionis delectae cum equitatu\nproelium fore videbat, tamen committendum non putabat ut, pulsis hostibus, dici posset eos ab se per fidem in\nconloquio circumventos.",
    "Postea quam in vulgus militum elatum est qua arrogantia in conloquio Ariovistus usus\nomni Gallia Romanis interdixisset, impetumque in nostros eius equites fecissent, eaque res conloquium ut\ndiremisset, multo maior alacritas studiumque pugnandi maius exercitui iniectum est."
  ],
  "47": [
    "Biduo post Ariovistus ad Caesarem legatos misit: velle se de iis rebus quae inter eos agi coeptae neque\nperfectae essent agere cum eo: uti aut iterum conloquio diem constitueret aut, si id minus vellet, ex suis legatis\naliquem ad se mitteret.",
    "Conloquendi Caesari causa visa non est, et eo magis quod pridie eius diei Germani\nretineri non potuerant quin tela in nostros coicerent.",
    "Legatum ex suis sese magno cum periculo ad eum\nmissurum et hominibus feris obiecturum existimabat.",
    "Commodissimum visum est C. Valerium Procillum, C.\nValerii Caburi filium, summa virtute et humanitate adulescentem, cuius pater a C. Valerio Flacco civitate donatus\nerat, et propter fidem et propter linguae Gallicae scientiam, qua multa iam Ariovistus longinqua consuetudine\nutebatur, et quod in eo peccandi Germanis causa non esset, ad eum mittere, et una M. Metium, qui hospitio\nAriovisti utebatur.",
    "His mandavit quae diceret Ariovistus cognoscerent et ad se referrent.",
    "Quos cum apud se in\ncastris Ariovistus conspexisset, exercitu suo praesente conclamavit: quid ad se venirent? an speculandi causa?\nConantes dicere prohibuit et in catenas coniecit."
  ],
  "48": [
    "Eodem die castra promovit et milibus passuum VI a Caesaris castris sub monte consedit.",
    "Postridie eius\ndiei praeter castra Caesaris suas copias traduxit et milibus passuum duobus ultra eum castra fecit eo consilio uti\nfrumento commeatuque qui ex Sequanis et Haeduis supportaretur Caesarem intercluderet.",
    "Ex eo die dies\ncontinuos V Caesar pro castris suas copias produxit et aciem instructam habuit, ut, si vellet Ariovistus proelio\ncontendere, ei potestas non deesset.",
    "Ariovistus his omnibus diebus exercitum castris continuit, equestri proelio\ncotidie contendit.",
    "Genus hoc erat pugnae, quo se Germani exercuerant: equitum milia erant VI, totidem numero\npedites velocissimi ac fortissimi, quos ex omni copia singuli singulos suae salutis causa delegerant: cum his in\nproeliis versabantur, ad eos se equites recipiebant; hi, si quid erat durius, concurrebant, si qui graviore vulnere\naccepto equo deciderat, circumsistebant; si quo erat longius prodeundum aut celerius recipiendum, tanta erat\nhorum exercitatione celeritas ut iubis sublevati equorum cursum adaequarent."
  ],
  "49": [
    "Ubi eum castris se tenere Caesar intellexit, ne diutius commeatu prohiberetur, ultra eum locum, quo in\nloco Germani consederant, circiter passus DC ab his, castris idoneum locum delegit acieque triplici instructa ad\neum locum venit.",
    "Primam et secundam aciem in armis esse, tertiam castra munire iussit.",
    "Hic locus ab hoste\ncirciter passus DC, uti dictum est, aberat.",
    "Eo circiter hominum XVI milia expedita cum omni equitatu\nAriovistus misit, quae copiae nostros terrerent et munitione prohiberent.",
    "Nihilo setius Caesar, ut ante\nconstituerat, duas acies hostem propulsare, tertiam opus perficere iussit.",
    "Munitis castris duas ibi legiones reliquit\net partem auxiliorum, quattuor reliquas legiones in castra maiora reduxit."
  ],
  "50": [
    "Proximo die instituto suo Caesar ex castris utrisque copias suas eduxit paulumque a maioribus castris\nprogressus aciem instruxit hostibusque pugnandi potestatem fecit.",
    "Ubi ne tum quidem eos prodire intellexit,\ncirciter meridiem exercitum in castra reduxit.",
    "Tum demum Ariovistus partem suarum copiarum, quae castra\nminora oppugnaret, misit.",
    "Acriter utrimque usque ad vesperum pugnatum est.",
    "Solis occasu suas copias Ariovistus\nmultis et inlatis et acceptis vulneribus in castra reduxit.",
    "Cum ex captivis quaereret Caesar quam ob rem\nAriovistus proelio non decertaret, hanc reperiebat causam, quod apud Germanos ea consuetudo esset ut matres\nfamiliae eorum sortibus et vaticinationibus declararent utrum proelium committi ex usu esset necne; eas ita\ndicere: non esse fas Germanos superare, si ante novam lunam proelio contendissent."
  ],
  "51": [
    "Postridie eius diei Caesar praesidio utrisque castris quod satis esse visum est reliquit, alarios omnes in\nconspectu hostium pro castris minoribus constituit, quod minus multitudine militum legionariorum pro hostium\nnumero valebat, ut ad speciem alariis uteretur; ipse triplici instructa acie usque ad castra hostium accessit.",
    "Tum\ndemum necessario Germani suas copias castris eduxerunt generatimque constituerunt paribus intervallis,\nHarudes, Marcomanos, Tribocos, Vangiones, Nemetes, Sedusios, Suebos, omnemque aciem suam raedis et carris\ncircumdederunt, ne qua spes in fuga relinqueretur.",
    "Eo mulieres imposuerunt, quae ad proelium proficiscentes\nmilites passis manibus flentes implorabant ne se in servitutem Romanis traderent."
  ],
  "52": [
    "Caesar singulis legionibus singulos legatos et quaestorem praefecit, uti eos testes suae quisque virtutis\nhaberet; ipse a dextro cornu, quod eam partem minime firmam hostium esse animadverterat, proelium\ncommisit.",
    "Ita nostri acriter in hostes signo dato impetum fecerunt itaque hostes repente celeriterque\nprocurrerunt, ut spatium pila in hostes coiciendi non daretur.",
    "Relictis pilis comminus gladiis pugnatum est.",
    "At\nGermani celeriter ex consuetudine sua phalange facta impetus gladiorum exceperunt.",
    "Reperti sunt complures\nnostri qui in phalanga insilirent et scuta manibus revellerent et desuper vulnerarent.",
    "Cum hostium acies a\nsinistro cornu pulsa atque in fugam coniecta esset, a dextro cornu vehementer multitudine suorum nostram aciem\npremebant.",
    "Id cum animadvertisset P. Crassus adulescens, qui equitatui praeerat, quod expeditior erat quam ii\nqui inter aciem versabantur, tertiam aciem laborantibus nostris subsidio misit."
  ],
  "53": [
    "Ita proelium restitutum est, atque omnes hostes terga verterunt nec prius fugere destiterunt quam ad flumen\nRhenum milia passuum ex eo loco circiter L pervenerunt.",
    "Ibi perpauci aut viribus confisi tranare contenderunt\naut lintribus inventis sibi salutem reppererunt.",
    "In his fuit Ariovistus, qui naviculam deligatam ad ripam nactus\nea profugit; reliquos omnes consecuti equites nostri interfecerunt.",
    "Duae fuerunt Ariovisti uxores, una Sueba\nnatione, quam domo secum eduxerat, altera Norica, regis Voccionis soror, quam in Gallia duxerat a fratre\nmissam: utraque in ea fuga periit; duae filiae: harum altera occisa, altera capta est.",
    "C. Valerius Procillus, cum a\ncustodibus in fuga trinis catenis vinctus traheretur, in ipsum Caesarem hostes equitatu insequentem incidit.",
    "Quae quidem res Caesari non minorem quam ipsa victoria voluptatem attulit, quod hominem honestissimum\nprovinciae Galliae, suum familiarem et hospitem, ereptum ex manibus hostium sibi restitutum videbat neque eius\ncalamitate de tanta voluptate et gratulatione quicquam fortuna deminuerat.",
    "Is se praesente de se ter sortibus\nconsultum dicebat, utrum igni statim necaretur an in aliud tempus reservaretur: sortium beneficio se esse\nincolumem.",
    "Item M. Metius repertus et ad eum reductus est."
  ],
  "54": [
    "Hoc proelio trans Rhenum nuntiato, Suebi, qui ad ripas Rheni venerant, domum reverti coeperunt; quos\nubi qui proximi Rhenum incolunt perterritos senserunt, insecuti magnum ex iis numerum occiderunt.",
    "Caesar\nuna aestate duobus maximis bellis confectis maturius paulo quam tempus anni postulabat in hiberna in Sequanos\nexercitum deduxit; hibernis Labienum praeposuit; ipse in citeriorem Galliam ad conventus agendos profectus\nest."
  ]
}